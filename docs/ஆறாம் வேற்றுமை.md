## ஆறாம் வேற்றுமைப் பொருள்கள்
உசாத்துணை: [தமிழ் விக்கி](https://ta.wikipedia.org/s/95c)
* தற்கிழமை
* * பண்பு - அவனது அழகு
* * உறுப்பு - அவனது கை
* * ஒன்றன் கூட்டம் - நெல்லினது குப்பை
* * பலவின் ஈட்டம் - விலங்கினது கூட்டம்
* * திரிபின் ஆக்கம் - மஞ்சள் (இன்) பொடி

* பிறிதின்கிழமை
* * பொருள் - அவனது பசு
* * இடம் - அவனது காடு
* * காலம் - அவனது நாள்

##  ஆறாம் வேற்றுமை - சுட்டுப்பெயர்
தன்மை, முன்னிலை, படர்க்கை இடங்களில் சுட்டுப்பெயர்களைச் சார்ந்த ஆறாம் வேற்றுமையில் வலி மிகாது. 

யாம் என்பது தன்மைப் பெயர்; பன்மைப் பெயரும் ஆகும். இப் பெயர்ச்சொல் வேற்றுமையை ஏற்கும் பொருட்டு ‘எம்’ என்று திரிந்துள்ளது. 
‘அது’ என்பது உடைமைப் பொருளைக் குறிக்கும் ஆறாம் வேற்றுமை உருபு. அது எம் என்னும் பெயரோடு சேர்ந்து எமது என்று நிற்கின்றது.

எமது கொள்கை: கொள்கை என்னும் வருமொழியை நோக்கி எமது என்பதன்பின் வல்லெழுத்து மிகவில்லை.

ஆறாம் வேற்றுமை விரியில் அது, அ என்னும் உருபுகளின் பின்னும், உடைய என்னும் சொல்லுருபின் பின்னும் வல்லெழுத்துக்கள் மிகா.

எடுத்துக்காட்டு :
- நமது கணிப்பொறி
- உனது சட்டை
- எனது துமுக்கி ( துப்பாக்கி )
- அவனது பார்வை
- என கண்கள்
- நின சுவடிகள்
- எம தூவல்கள்
- தம பாடல்கள்

குறிப்பு : ஆறாம் வேற்றுமை உடைமைப் பொருள் ஒருமையாயின் ‘அது’ என்றும், பன்மையாயின் ‘அ’ என்றும் வழங்கி வந்தது.
'அ’ என்னும் பன்மையுருபு இக்காலத்தில் வழக்குக் குன்றியுள்லது. 

## ஆறாம் வேற்றுமைத் தொகை - உயர்திணை

புலவர் தொழில்: ‘புலவரது தொழில்’ என்று விரித்துச் சொல்லப்பட வேண்டியது ‘புலவர் தொழில்’ எனத் தொகையாகச் சொல்லப்படுகிறது.
‘அது’ என்பது ஆறாம் வேற்றுமை உருபு. அது மறைந்து நிற்பதால் ‘புலவர் தொழில்’ என்பது ஆறாம் வேற்றுமைத் தொகை.

புலவர் என்பது உயர்திணை. உயர்திணை ஆறாம் வேற்றுமைத் தொகையின்கண் வல்லெழுத்து மிகாது.

எடுத்துக்காட்டு :
- நம்பிபுத்தகம்
- காளிகோட்டம்
- ஆசிரியர்கூற்று
- அறவோர்பள்ளி
- தலைவிபெருமை
- ஐயனார்கோவில்
- கண்ணகிசிலம்பு
- முதல்வர்பேச்சு
- சான்ரோர்செயல் 
- முனிவர்சீற்றம்

## ஆறாம் வேற்றுமைத் தொகை - அஃறிணை

கிளிச் சிறகு: கிளியது சிறகு - கிளியினது சிறகு என்று விரிவாகச் சொல்வதனையே கிளிச்சிறகு என்று சுருக்கிச் சொல்கிறோம்.
‘அது’ என்பது ஆறாம் வேற்றுமை உருபு.

கிளிச்சிறகு என்பது போல ‘அது’ மறைந்து நின்று பொருள் கொடுப்பது ஆறாம் வேற்றுமைத் தொகையாகும்.

கிளி என்பது அஃறிணை. **அஃறிணை ஆறாம் வேற்றுமைத் தொகையில் வல்லெழுத்து மிகும்.**

எடுத்துக்காட்டு :
- நரிப்பல்
- தேர்த்தட்டு
- யானைக்கொம்பு
- வாழைக்கன்று
- அத்திக்கிளை
- கலைக்கோடு
- பாம்புச்சட்டை
- புலித்தோல்

உசாத்துணை: [திருக்குறள்மணி புலவர் இறைக்குருவனார்](http://kanichaaru.blogspot.com/2014/09/iv.html)
