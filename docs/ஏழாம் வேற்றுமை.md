## ஏழாம் வேற்றுமைத் தொகை

இதனை இடப்பொருள் வேற்றுமை எனவும் வழங்கலாம். இருபத்தெட்டு வேற்றுமை உருபுகள் இருக்கின்றன. கண் என்பதே முதன்மையானது என்பதால் கண் வேற்றுமை எனவும் அழைப்பர். 

கண், கால், கடை, இடை, தலை, வாய், திசை, வயின், முன், சார், வலம், இடம், மேல், கீழ், புடை, முதல், பின், பாடு, அளை, தேம், உழை, வழி, உழி, உளி, உள், அகம், புறம், இல் ஆகிய இருபத்தெட்டும் இடப்பொருள் உணர்த்தும் உருபுகள் ஆகும்.

தற்கிழமை, பிறிதின்கிழமை இரண்டு பொருள்களிலும் இடம்குறித்து வரும். 
பொருள், இடம், காலம், சினை, குணம், தொழில் என எல்லாப் பொருளிலும் வரும். 

காட்டு: 
- பனையின்கண் மடல்  (தற்கிழமை), பனையின்கண் அன்றில் (பிறிதின்கிழமை)
- நாளின்கண் உள்ள நாழிகை, மாலையின்கண் பாடும் கவிதை (மாலையில் பாடும் கவிதை)

உசாத்துணை: [ஏழாம் வேற்றுமை](https://www.tamilvu.org/courses/degree/a021/a0211/html/a02116l3.htm)


குடிப்பிறந்தார்: குடிக்கண் அல்லது குடியின்கண் பிறந்தார் என்னும் விரிவான தொடர் குடிப்பிறந்தார் எனத் தொகையாக உள்ளது.

கண் என்பது இடப்பொருளை உணர்த்தும் ஏழாம் வேற்றுமை உருபு. (*இன் என்பது சாரியை. அதாவது சொல்லமைப்புக்காக வரும் ஓர் ஒட்டு*)

கால், தலை, இடை, கடை, முகம், வாய் முதலியனவும் ஏழன் உருபுக்களே. ஏழாம் வேற்றுமை உருபு மறைந்து நிற்பது ஏழாம் வேற்றுமைத் தொகை.

ஏழாம் வேற்றுமைத் தொகையில் வல்லெழுத்து மிகும்.

எடுத்துக்காட்டு :
- மனைப்புகுந்தார்
- குடிப்பிறந்தார்
- வலைப்பட்டார்
- ( மடி ) மடிக்கொண்டு

## ஏழன் உருபும் பயனும் உடன் தொக்க தொகை

கூண்டுக் கிளி: ‘கூண்டில் வாழும் கிளி’ என்பதன் தொகை நிலைத் தொடரே கூண்டுக்கிளி என்பது.

இல் என்னும் ஏழாம் வேற்றுமை உருபும் வாழும் என்னும் பொருட்பயனும் சேர்ந்து மறைந்து ‘கூண்டுக் கிளி’ 
என நிற்பதால் இஃது ஏழாம் வேற்றுமை உருபும் பயனும் உடன் தொக்க தொகையாகும்.
கூண்டு என்பதன்பின் கிளி என்னும் வருமொழி நோக்கி வல்லெழுத்து மிகுந்துள்ளது.

ஏழாம் வேற்றுமை உருபும் பயனும் உடன் தொக்க தொகையிலும் வல்லெழுத்து மிகும்.

எடுத்துக்காட்டு :
- மனைக்கிணறு
- நீர்க்கோழி
- வேர்க்கடலை 
- தரைப்படை
- சந்தைக்கூச்சல்
- மலைப்பாம்பு
- அரைக்கச்சு
- நிலக்கடலை
- வழிச்செலவு
- வழிப்பறி


உசாத்துணை: [திருக்குறள்மணி புலவர் இறைக்குருவனார்](http://kanichaaru.blogspot.com/2014/09/iv.html)
