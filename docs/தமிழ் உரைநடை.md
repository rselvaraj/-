தமிழ் இலக்கணத்தில் புணர்ச்சி என்பது ஒரு முக்கிய கருதுகோள் என்றாலும் அதுகுறித்த வேறுபட்ட சில சிந்தனைப்பாடுகள் அண்மையில் எழுந்து நிலவிவருகின்றன. குறிப்பாக, ஒரு வாக்கியத்தில் தொடர்ந்து வரும் சொற்கள் ஒன்றோடு ஒன்று சேர்ந்து வருமா, அல்லது விலகிநின்று வருதல் சரியா என்னும் கருத்தில் சில கருத்துவேறுபாடுகள், குழப்பங்கள் எழுந்து வருகின்றன. தொன்றுதொட்டு வரும் மரபிலக்கணங்களுக்கு மாறாக, சில மாற்றுவாசிப்பும் புரிந்துணர்வும் கொண்டு சிலர் சில கருத்துகளை முன்வைக்கின்றனர். இவர்களில் பலர் தமிழ்த்துறை தாண்டிய பிற துறையினராயிருப்பினும், தமிழாசிரியர் சிலரும் அதுபோன்ற கருத்துகளைக் கொண்டவராயிருப்பதையும் காண்கிறோம். இவர்களை மிகையிலக்கணத்தார் என்றும் கூற இடமுண்டு. 

தனிப்பட்ட முறையில் நானும் தமிழல்லாத பிறதுறையைச் சார்ந்தவன் என்றாலும் தொன்றுதொட்டு வரும் தமிழாசிரியர், தமிழ்த்துறையார் கொண்ட கருத்துகளை ஏற்று மரபிலக்கண வழியாகச் சொல்லும் கருத்துகளை ஏற்றுக் கொண்டவனாய் இருக்கிறேன். இருப்பினும் ஒருசில தெளிவுறுத்தல்கள் அவசியம் என்பதை ஏற்பவனாகவும் இருக்கிறேன். 

பண்டைய தமிழிலக்கணம் முதன்மையாகச் செய்யுளைக் கருத்தில் வைத்துப் படைக்கப்பட்ட ஒன்று என்றாலும், அதனைப் பெரும்பாலும் இன்றைய உரைநடைக்கும் அடிப்படையாய்க் கொள்ள முடிகிறது. மொழியின் வழக்கத்திற்கான ஒரு ஒழுங்கை முன்வைப்பது தான் இலக்கணம் என்னும் அளவில் பேச்சுத்தமிழ், எழுத்துத்தமிழ் என எல்லாவற்றிற்கும் அதனைப் பொருத்திப் பார்க்க இயலும். பேச்சுத் தமிழின் ஒரு காட்டாக, "ஊர்லருந்து எப்ப வந்தீங்க?" என்னும் ஒரு கேள்வியைப் பார்ப்போம். இதை, "ஊர்ல எப்ப வந்தீங்க இருந்து?" என்று மாற்றி எழுத முடியுமா? இங்கும் சொல்வரிசை ஒழுங்கு என்பதன் பின்னே இலக்கணம் தான் இருக்கிறது. 

அன்றைய செய்யுள் வடிவத்திற்காகச் சொல்லப்பட்ட இலக்கணத்தை, இன்றைய எளிய உரைநடை வடிவத்திற்கும் பெரும்பாலும் பொருத்தி ஏற்றுக்கொள்ள முடிவதும் ஒரு சிறப்புத்தான். ஆங்கிலம் போன்ற பிற மொழியின் தாக்கம் மொழியைச் சிதைக்கிறது என்று மிகையிலக்கணத்தார் சாடினாலும், பாவாணர் போன்ற பெரும் தமிழறிஞர்களே ஆங்கில இலக்கண முறையின் தாக்கத்தை ஏற்றுக்கொள்வதில் எந்தத் தயக்கமும் காட்டவில்லை. ஆங்கில உரைநடை இலக்கணம் மிக விரிவாகவும் நிறைவாகவும் வரையப்பட்டிருப்பதால், அந்த ஆங்கில உரைநடையைப் பின்பற்றியே தமிழ் உரைநடை வளர்க்கப்பட்டு வருகிறது என்னும் கருத்தைத் அதன் உயர்தரக் கட்டுரை இலக்கணம் என்னும் நூலின் முகப்புரையில் ஏற்கிறார் பாவாணர். 

நிற்க. அடிப்படையில், புணர்ச்சி என்றால் என்ன? ஒன்றோடு ஒன்று சேர்ந்து வருவது புணர்ச்சி. சொல்லும் சொல்லும் புணர்ந்து சொற்றொடர் ஆவது சொற்புணர்ச்சி. ஆனால், அதற்கும் முன்னர் எழுத்துப் புணர்ச்சி என்றும் ஒன்றுண்டு. எந்த மொழிக்கும் அடிப்படையான அலகு என்பது எழுத்துகள். முதலில் அந்த எழுத்துகள் ஒன்றோடு ஒன்று சேர்ந்து உருவாக்குபவை தான் சொற்கள். ஆனால், அந்த எழுத்துகளை எப்படி வேண்டுமானாலும் சேர்த்துவிட முடியுமா என்ன? எழுத்துகள் ஒன்றோடு ஒன்று சேர்ந்து, பொருள் உடையதாக அமைந்தால் தான் அது சொல் என்று வழங்கப்படும். "எல்லாச் சொல்லும் பொருள் குறித்தன" என்கிறது தொல்காப்பியம். 

ஒரு காட்டாக, கீழ்க்கண்ட எழுத்துக்கூட்டலைப் பார்ப்போம். "டிமவீகுசாப்அ" - இப்படி ஒரு எழுத்துக் கூட்டலுக்குப் பொருளேதும் இல்லையன்றோ? அதனால், எழுத்துக்களால் புணர்த்தி எழுதப்பட்டாலும் இதனைச் சொல்லென ஏற்க முடியாது. பொருள் நிறைந்திருக்க வேண்டும் என்னும் கருத்தோடு, தமிழ் மொழியில், எந்த எழுத்துகள் சொல் முதலிலும், இடையிலும், இறுதியிலும் வரலாம் என்று சில விதிகள் இருக்கின்றன. எதனோடு எது பொருந்தும், புணரும் என்றும் ஒரு கணக்கு இருக்கிறது. இவற்றை எல்லாம் மரபிலக்கணங்கள் அடிப்படை எழுத்ததிகாரத்தில் விளக்கிநிற்கும். 

ஆக, முதலில், எழுத்து என்றால் என்ன, எழுத்தின் வகைகள் என்ன, முதலிடைகடை என எவ்விடம் வரும், எவற்றோடு எவை சேர்ந்துநிற்கும் போன்றவற்றை முதலில் பார்க்கவேண்டும். 
